\begin{abstract}
Fire elektronikkstudenter startet høsten 2009 med å konstruere en satellittmodell for den norske romfartsorganisasjonen \ac{NAROM}. Oppgaven bød på nye utfordringer med tanke på det ekstreme miljøet sluttproduktet skulle operere i.

Modellen er laget for å skytes mellom fem og åtte kilometer opp i atmosfæren. Herfra daler den ned til bakken i fallskjerm. Det er i den fasen elektronikken aktiveres og utfører oppgavene sine. Til slutt lander den i havet utenfor Andøya i Nordland, en båt sendes deretter ut for å hente den til land.

Satelittmodellen er delt opp i fem kort som hver er tildelt sin spesifikke oppgave. Kortene er forbundet via en 20 pins buss. På denne foregår all kommunikasjon i tillegg til at strømforyning fra batteriet kommer herfra. Øverst sitter GPS-kortet for å få god plassering av mottakerantennen.

Under dette kommer sensorkortet da sensorene må ha god kontakt med atmosfæren ved måling av lufttrykk, temperatur og  relativ fuktighet. Deretter kommer hovedkortet, her sitter hjernen som styrer aktiviteten til de andre modulene. Hovedkortet har mulighet til å skru av og på de andre kortene, og har ansvar for at datakommunikasjonen går feilfritt.

De resterende kortene er batterikort og radiokort. Radiokortet er plassert nederst slik at senderantennen får god sikt mot bakken. Radiokortet sender GPS-posisjon og sensordata til en bakkeenhet. Bakkeenheten kobles til en vanlig datamaskin som lagrer den mottatte informasjonen til disk.

Gruppen ble stilt overfor veldig mange nye utfordringer under arbeidet med oppgaven. Til forskjell fra utstyr produsert for bruk på landjorden settes det spesielle krav til kvaliteten på sluttproduktet. Når raketten først har lettet fra rampen må alt fungere 100~\%.

Det resulterende produktet ble en ferdigstilt modulær prototype som samler inn data fra omgivelsene og sender disse til en mottakerenhet i et format som er enkelt å jobbe med for produksjon av statistikk og grafer.

En av de mest spennende aspektene ved prosjektet er mulighetene for videreutvikling og oppgradering. Det modulære designet gjør det enkelt å legge til nye enheter, eksempelvis videokamera, styrbar fallskjerm, gyroskop og radar, mulighetene er enorme.

Utstyr produsert til romfartsformål koster vanligvis svært mye og involverer avansert spesialutstyr. Med dette prosjektet har vi vist at romteknologi ikke trenger å koste en formue. Med litt god fantasi og kloke hoder kommer man langt med hyllevarer og en loddebolt.
\end{abstract}